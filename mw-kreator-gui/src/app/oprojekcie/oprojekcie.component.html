<article style="text-align:justify">
<p>
<img src="../assets/img/ai.png" alt="My Image" class="img-fluid" style="float:left;padding:1rem; padding-top:0;opacity: .75"/>
Jakiś czas temu miałem okazję obejrzeć film, który zrobił na mnie ogromne wrażenie. Chodzi o "Arrival - Nowy Początek" w reżyserii Denisa Villeneuve’a.
<br>
Porusza on tematy związane z szerokopojętą, wielopłaszczyznową komunikacją. I chociaż z jednej strony doporowadza on do smutnej refleksji,
że czasami łatwiej jest porozumiec się z Obcym niż z drugim człowiekiem, to z drugiej strony w szczegółowy sposób pokazuje mechanizm kształtowania się podstaw wspólnego języka.
Proces budowania uwspólnionych modeli pojęciowych, a potem nawiązywania kontaktu wydał mi się tak logiczny i uporządkowany, że sprawiał wrażenie niemal algorytmicznego...
Pamiętam myśl, że skoro możliwe jest tak precyzyjne określenie
reguł stojących u podstaw nawiązania skutecznej komunikacji, to droga do zbudowania inteligentnych maszyn porozumiewających się z nami "ludzkim"
językiem wydaje się już bardzo krótka.

</p>
<p>
Do niedawna wydawało mi się, że porozumiewanie się językiem naturalnym jest domeną przynależną wyłącznie człowiekowi.
Miałem poczucie, że prace nad komputerowym przetwarzaniem języka naturalnego mają wymiar wyłącznie akademicki.
Okazało się jednak, że dynamiczny rozwój algorytmów sztucznej inteligencji i
przetwarzania maszynowego dotknął również tej dziedziny. Gdzieś na styku matematyki, informatyki i lingwistyki wykształciła się
dziedzina, która funkcjonuje jako NLP (ang.  natural language processing ).
</p>

<p>Techniki NLP koncentrują się na analizie, przekształcaniu i generowaniu języka naturalnego.
Dzięki nim komputery nabywają umiejętności nie tylko analizy tekstu, ale również nauki i wyciągania wniosków.
Dają one możliwość analizy nie tylko składni zdań, ale również doszukiwania się ich znaczeń i ukrytych pomiędzy słowami intencji.
Czasami uświadamiam sobie że to wszystko razem brzmi jak czysta fantastyka. Bo jak niby sens, znaczenie i intencje można przeliczyć na liczby i twardo
zakotwiczyć w dziedzinie algebry liniowej ?
<br>
Tajemnicy tej uchyla jedna z najciekawszych książek, jaką miałem przyjemność ostatnio czytać, mianowicie <a href="https://www.manning.com/books/natural-language-processing-in-action">Natural Language Processing in Action</a>
Jest to bardzo przystępnie napisany przewodnik, dzięki któremu łatwiej oswoić się z podstawowymi prawami rządzącymi światem NLP.
Pozycja nie traktuje o rzeczach najłatwiejszych, a mimo to czyta się ją z zapartym tchem.
</p>

<p>Z teorią często jest tak, że w którymś momencie chciałoby się ją zobaczyć w praktyce. Z tej potrzeby zrodził się pomysł na aplikację, którą możnaby
  zrealizować przy użyciu technik NLP.
<br>
Chodzi o to żeby opracować sposób automatycznego przekształcania analitycznych reguł biznesowych sformułowanych w języku zbliżonym do naturalnego
do wykonywalnego kodu źródłowego. Rozwiązałoby to odwieczny spór pomiędzy analitykami, którzy dążą do tego, by reguły były zrozumiałe dla klienta,
 a programistami, którzy domagają się jak najprecyzyjniejszego opisu logiki ( najlepiej od razu kodem wykonywalnym, żeby nic z tym nie trzeba już było robić  ;) ).
 <br>
 I tak właśnie powstał mój miniprojekt, którego celem jest zobaczenie o co tak naprawdę chodzi z tym NLP . :) . Zapraszam do zapoznania się z założeniami i otrzymanymi wynikami.
 </p>

<p>
Mam świadomość, że jeśli chodzi o NLP, jestem na początku drogi. Nie mogę powiedzieć nawet tego, że udało mi się zrobić jeden krok, ale wiem jedno...
podróż zapowiada się naprawdę imponująco...
</p>




</article>
